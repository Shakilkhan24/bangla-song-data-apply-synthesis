Writer,Title,Song
Anik Khan,বাসকাব্য,"ছেলেটার নাম আকাশ-টাকাশ হবে

আর মেয়েটার বর্ষা-টর্ষা কিছু,

সেই ছেলেটার দৃষ্টি অপলকে

বাধ্য হয়েই মেয়ের মাথা নিচু!

তারপরেও হঠাৎ ফাঁকে-ফাঁকে

আড়চোখে সে তাকাচ্ছিল বটে,

চোখে-চোখে হয়নি যে- তা, না তো!

বাসস্টপে তা অহরহই ঘটে!

ইতিহাসের পাতাতে তাই – ‘ওরা’

স্থান পাবে না বিপ্লবীদের মতো!

ঠিক তখনি বাস দাঁড়ালো দু’টো

পাশাপাশি সিটও খালি কত!

আহা! অমন সিট যদি পায় তারা?

তেমন ভেবেই মে’ উঠে যায় বাসে

আজ সে যাবে উত্তরাতে, ঘরে

ওদিক ছেলে ভার্সিটিতে, ক্লাসে!

হায়! ছেলে তাই ভিন্ন বাসে ওঠে

তার পাশেরও সিটটা থাকে ফাঁকা,

বাস চলতেই মে’টা ঘুরে তাকায়

তার দু’চোখে “থামতে বলো” আঁকা!

কেউ থামেনি! কে থামাবে কাকে?

সবারই যে ভীষণ রকম তাড়া!

তাই ইতিহাস লিখলো না নাম দুটো

তাড়ার কাছে হার মেনেছে যারা!

তবু আজও “মন খারাপ”-এর মানে

সবার কাছে – “বৃষ্টি” হয়েই র’বে…

ছেলেটার নাম আকাশ-টাকাশ ছিল

আর মেয়েটার বর্ষা-টর্ষা হবে!"
Anik Khan,চা খাব না,"আজকে আমি চাঁদ ছোব না

চাঁদের সাথে আড়ি

আজকে আকাশ আকাশ শুধুই

বন্ধ বাড়াবাড়ি

হাওয়ায় আমি ভাসবো না আজ

ভাসবে ধুলিকণা

আজ হবে না হাওয়ার সাথে

আমার বনিবনা

আজকে আমি চা খাব না

ঠান্ডা হবে চায়ের কাপ

আজকে আমি চা খাব না

আজকে আমার মন খারাপ

সাগর তুমি সাগর শুধুই

আজকে তুমি বন্ধু নও

আজকে না হয় ভাটার টানে

অনেক অনেক দূরের হও

তোর বুকে আজ হাঁটবো না পথ

বসবো না তোর পাশে

আজকে আমি একলা হব

মগ্ন সর্বনাশে"
